Často kladené dotazy
====================
Chybí ti odpověď na nějakou tvou otázku? [Napiš nám!](#contact)

## Je bezpečné jet na akci v době pandemie COVID-19?
Nechceme pořádat akci, která by mohla ohrozit účastníky a jejich blízké. Pokud nebude v srpnu situace dost bezpečná,
akci zrušíme a všechny peníze dostaneš zpátky.

Zároveň jsme ti výjimečně ochotni vrátit účastnický poplatek, pokud se na akci rozhodneš nejet ze zdravotních důvodů.

## Co když na akci nikoho neznám?
To je v pořádku a trochu počítáme s tím, že se účastníci na začátku mezi sebou znát nebudou. Dáme ti dost příležitostí
na to se s ostatními seznámit, ať už při aktivitách, které na to jsou přímo zaměřené, nebo společné práci, jídle a zpívání u ohně.

## Moc se nehýbu, spíše sedím doma. Nezničíte mě úplně?
Snažíme se nastavit aktivity tak, aby je všichni účastníci zvládli a pokud to bude nutné, náročnost upravíme. Může se stát,
že se zpotíš a unavíš, nebo tě druhý den budou bolet nohy, ruce nebo celý člověk. Vždycky se vám ale budeme snažit dát dost prostoru si odpočinout.

Naším záměrem není vás zcela ztrhat, ale dát vám možnost vyzkoušet si něco nového a rozvíjet se.

## Jsem spíš princezna a myslím, že bez mýdla dlouho nevydržím.
Nemůžeme ti slíbit, že se každý den budeš moct mýt v teplé vodě, protože všechnu vodu musíme ohřát na ohni. Lázně ale zařazujeme, když je potřeba,
často po fyzicky náročných nebo špinavých programech. Studené vody samozřejmě bude dostatek.

Pokud to budeš opravdu potřebovat, můžeš domluvit s kuchyní a nechat si výjimečně ohřát vodu jen pro sebe.

Nemusíš se ale bát, že se v lázních pořádně neumyješ. Je to trochu jako sprcha, jen místo sprchy máš džbán. Teplé vody, mýdla a šamponu bude dost.

## Ale já nevydržím bez telefonu.
Na celou dobu akce je nachystaný program, kromě toho se budeš setkávat se zajímavými lidmi. Naše zkušenost je taková,
že většinu účastníků akce natolik pohltí, že si na telefon ani nevzpomenou.

Zároveň to může být dobrá příležitost na chvíli vypnout a odpoutat se od svého běžného života. Říct přátelům, kolegům a šéfovi, že teď týden nebudeš dostupný/á
a odpočinout si.

Žádáme tě, abys svůj telefon po dobu akce nepopužíval/a. Dej tomu šanci a vyzkoušej to. A nebo pro tebe možná Alchymistův učeň není vhodný typ akce.

## Potřebuju být na telefonu kvůli práce, rodině, …
Chápeme, že v dnešní době si všichni nemůžou dovolit jen tak na týden zcela zmizet.

Mobilní telefony nám na akci vadí, protože ruší: Představ si, že jsou všichni zabraní do hry a najednou někomu začne zvonit telefon.
O programu s hutnou atmosférou ani nemluvě. Kromě toho nezapadají do středověké vesničky.

Trochu hlubší důvod je ten, že chceme, abyste se na akci zastavili a zamysleli, podívali se na věci z trochu jiné perspektivy.
Čemuž nepomůže, pokud budeš řešit, co se děje doma, v práci nebo někde jinde.

Samozřejmě, pokud to bude nezbytně nutné, budeš mít prostor na to jednou nebo dvakrát denně zkontrolovat telefon
a případně si někde stranou zavolat. Jaký pak pro tebe bude mít akce přínos necháme na tobě.

## Nevím, jestli chci ve svém volném čase jet někam pracovat …
Rozumíme, že fyzická práce nemusí úplně odpovídat představě dobře stráveného volného času. Nám k akci tematicky sedí.
Jednak pro nás ke středověku patří, jednak na ni budeme zkoumat náš vztah k tomu, co děláme.

Můžeme ti slíbit, že fyzické práce nebude moc a bude zajímavá. Kde jinde si můžeš vyzkoušet, jak se pokládají došky nebo šindele?

## Chci se naučit konkrétní řemeslo. Půjde to?
Na Alchymistově učni se řemeslům budeme věnovat, ale není to řemeslný workshop, budeme dělat i jiné věci. Můžeme ti předat základy
a slíbit, že si odvezeš svůj vlastní výrobek. Zbytek záleží na tvé šikovnosti.

Provozujeme několik řemesel (tkaní, navíjení korálků, tepání mědi, práci s kůží, kování železa), ze kterých si budeš moct vybrat.

Jinak se řemeslům věnujeme i na jiných akcích, například [Řemesla na Tvrzi rosické](http://remesla.tvrz.net).

## Nemůžu jíst … Je to problém?
Většinu běžných stravovacích omezení (bez masa, bez lepku, bez laktózy, …) jsme schopni zvládnout, když nám dáš předem vědět
(budeš vyplňovat zdravotní dotazník). Pokud si nejsi jistý/á, [zeptej se nás](mailto:alchymista@instruktori.cz).

## Mám zdravotní omezení. Můžu jet?
Důležitou součástí akce je fyzický pohyb a občas může být psychicky náročná. Na druhou stranu, náročnost jsme schopni upravovat
a s velkým množstvím omezení a problémů jsme schopni si poradit – pokud o nich budeme vědět dopředu (po přihlášení ti pošleme dotazník).

Pokud pravidelně bereš nějaké léky, zařídíme, aby na to byl čas.

Pokud si nejsi jistý/á svým konkrétním omezením, [napiš nám](mailto:alchymista@instruktori.cz).

## Jaké jsou stornopoplatky?
V případě, že z nějakého důvodu zrušíš svou účast, vrátíme ti:

* do 14. 7. včetně 70 % tvého účastnického poplatku
* do 4. 8. včetně 50 % tvého účastnického poplatku,
* do 13. 8. včetně 10 % tvého účastnického poplatku.

V případě, že akci zrušíme my, vrátíme ti 100 % tvého účastnického poplatku.

Vzhlem k pandemii nemoci COVID-19 jsme ochotni výjimečně vrátit ti celý účastnický poplatek,
pokud se rozhodneš na akci nejet ze zdravotních důvodů.

## Co když mi kostým nebude sedět?
V dotazníku si od tebe vyžádáme tvé základní míry, takže se do kostýmu téměř jistě vejdeš. Možná ti bude trochu větší,
ale ve středověku snad jen panstvo mělo perfektně padnoucí oblečení, takže na tom všichni budeme stejně.

Navíc, čím větší kostým, tím více se pod něj vejde teplých vrstev.

## Co když bude zima? Bude mi kostým stačit?
Kostým je suknice, která sahá mužům po kolena a ženám až po kotníky ([mužský](https://www.tvrz.net/img/odev/spodni2.jpg),
[ženský](https://www.tvrz.net/img/odev/spodni1.png)). Je dostatečně volná, takže se pod ni vejdou dvě až tři vrstvy teplého oblečení.

Kalhoty a boty budeš mít vlastní.

## Můžu si dovézt vlastní kostým?
Jasně! Jen si dej pozor, aby nebyl moc zdobný nebo neměl luxusní doplňky. Budeš v roli prostého vesničana.

Pokud kostým nemáš, můžeš si ho vyrobit. Podívej se na návod ([mužský oděv](https://www.tvrz.net/index.php?go=10), [ženský oděv](https://www.tvrz.net/index.php?go=9)).
Nevyžadujeme to ale po tobě, základní kostým dostaneš.

## Slyšel/a jsem, že děláte zážitkovou pedagogiku. Co to znamená?
Jak se člověk učí nejlépe? Něco si zažije a poučí se z toho. Například na výletě zmokne a vezme si z toho, že si má brát pláštěnku.

Zážitková pedagogika (také zkušenostně reflektivní učení) do toho přináší dvě věci: Zaprvé, vytváří zážitky s nějakým konkrétním cílem
(předat konkrétní znalost, zkušenost) a vědomě pracuje s reflexí zážitku, zpětným ohlédnutím za tím, co se stalo a co si z toho vzít.

Jak to bude probíhat? Na celou dobu akce máme připravené konkrétní aktivity: Hry, tvořivé činnosti jako práce a řemesla, diskuse, …
Ty souvisí s tématem Alchymistova učně – hledáním Velkého díla – navazují na sebe a povedou tě k tomu, aby ses zamyslel nad tím,
jak to ve svém životě máš.

Možná si vyzkoušíš něco nového. Prožiješ si něco a zjistíš o sobě něco, co jsi předtím nevěděl/a. A třeba si odneseš nějaké
poučení do svého života, začneš věci dělat jinak.  Každopádně se potkáš se zajímavými lidmi a budete mít možnost sdílet své zkušenosti.

## A o čem teda Alchymistův učeň je?
Tématem Alchymistova učně je hledání Velkého díla: činností, které nás v životě naplňují, přinášejí nám radost a smysl.
Chceme se společně zamyslet nad tím, co pro nás takové činnosti charakterizuje, jak je poznat a možná je i najít.

## Jak moc drsný středověk děláte? Jste historicky věrní?
Středověk je pro nás spíše kulisa než hlavní zaměření. Baví nás, rádi zkoušíme historické postupy (například v řemeslech),
ale pokud by nás to mělo omezovat, pomůžeme si moderními vymoženostmi, protože dělat středověk věrně
(v režimu living history) by bylo příliš časově náročné a odvádělo by nás to od jiných věcí. Ale pořád se snažíme, aby to jako středověk vypadalo.

Co to znamená? Vaříme na ohni, ale jídlo nakupujeme v supermarketu. Máme kovářskou výheň, ale místo měchů používáme elektřinu.
A občas, když je třeba něco uřezat, použijeme flexu. Máme kostýmy, ale typicky používáme moderní boty. Uvnitř si svítíme elektřinou,
ale máme ji schovanou tak, že není vidět.

## Jak je to s hraním rolí? Je Alchymistův učeň LARP?
Alchymistův učeň má prvky LARPu. Hrajeme si na středověk, hrajeme role konkrétních obyvatel vesničky a celou akci provází příběh.

Na druhou stranu, ty jako účastník budeš hrát sama sebe, jen v netypickém prostředí, nebudeme po tobě chtít, abys věrně zahrál/a
středověkého vesničana, protože kdybys měl/a předem napsanou roli, nebyla by to zážitková pedagogika.

Takže Alchymistův učeň LARP není. Má sice prvky LARPu, ale od tebe to nebude vyžadovat žádné předchozí znalosti.

## Je teda Alchymistův učeň Tvrz a nebo není?
Alchymistův učeň navazuje na tradiční akci Tvrz, která probíhala rok co rok posledních 25 let. Za tu dobu se postupně vyvíjela a měnila,
takže pro lidi, kteří na Tvrz byli před 20 lety to byl jiný zážitek než pro ty, co na ni byli před rokem.

To, že používáme název Alchymistův učeň reflektuje vývoj Tvrze. Letošní akce bude o něčem trochu jiném než předloni a tomu odpovídá název.
Zároveň to pro tým znamená posun blíže k zážitkové pedagogice.
