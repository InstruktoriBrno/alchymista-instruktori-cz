Praktické informace
===================

Kdy to bude?
------------
14.–23. 8. 2020 Alchymistův učeň trvá 9 dní, začíná v pátek vpodvečer, končí v neděli odpoledne.

Kde to bude?
------------
Ve středověké vesničce u Zámku Rosice kousek od Brna.

Středověká vesnička?
--------------------
Atmosféra je pro nás důležitá: Alchymistův učeň se odehrává ve středověkých kulisách. Budeme chodit v kostýmech, žít v prostorách středověké vesničky a udržovat ji v chodu.

Nebudeme po tobě chtít, abys perfektně zahrál/a středověkého vesničana. Představ si to tak, že ses najednou propadl/a do minulosti, se všemi zkušenostmi, které máš.

Nechceme si to taky dělat moc drsné. Nějaké práci se nevyhneme, ale nebudeme otročit od svítání do soumraku.
Představ si to tak, že občas bude třeba naštípat dříví pro kuchyni nebo pomoct s opravou doškové střechy.

Znamená to ale taky, že po tobě budeme chtít, abys na dobu akci odložil/a mobilní telefon.

Co spaní a hygiena?
-------------------
Spát budeš pod střechou ve vlastním spacáku. Hlavní prostory jsou vystlané slámou, ale pro alergiky máme i prostory bez slámy.

Vodu máme čistou z kohoutku, na zámku je splachovací záchod, kam chodíme, a budeme se snažit, abyste se mohli alespoň dvakrát
vykoupat v teplé vodě. Pokud ti nevadí studená voda, můžeš se mýt i častěji.

Pro koho to je?
---------------
Na akci můžeš jet, pokud ti bylo 18, nevadí ti trochu si zaběhat a při tom se zapotit, chceš potkat nové lidi a baví tě o věcech přemýšlet.

Co budu potřebovat?
-------------------
Budeš potřebovat spacák, karimatku a teplé oblečení na ven, u kterého nevadí, že se trochu ušpiní a načichne od kouře.
Protože budeme hodně času trávit venku na slunci, vem si s sebou na hlavu šátek.

Základní kostým dostaneš. K němu si vem kalhoty a boty, které nebudou moc rušit. Dobré jsou jednobarevné kalhoty nebo kraťasy
v nějaké neutrální barvě (černé, hnědé, šedé, khaki, …) a kanady, pohorky, tmavé tenisky nebo sandály.

Jak to bude probíhat?
---------------------
Na celou dobu akce máme naplánované různé aktivity. Můžou to být různé hry, tvořivé činnosti jako řemesla nebo práce na údržbě a budování vesničky,
diskuze a další. Ty na sebe navazují, pracují se zkušenostmi z předchozích aktivit. Našim záměrem je dát ti možnost si vyzkoušet něco nového a něco se tak o sobě dozvědět.

Kdo to pořádá?
--------------
Jsme dobrovolníci z organizace Instruktoři Brno. Všichni jsme součástí projektu Tvrz, který se točí kolem středověké vesničky v Rosicích.

Kromě Alchymistova učně pořádáme například řemeslný workshop Řemesla na tvrzi Rosické [odkaz] nebo Tvrzičky, na kterých se scházíme
a zkoušíme středověká řemesla a jiné činnosti (například 18. 7. budeme vařit pivo, přijeď se podívat).

Pokud tě zajímá více, co všechno Rosicích děláme, podívej se na náš facebook [odkaz].

Kolik za to zaplatím?
---------------------
Cenu akce si volíš podle sebe mezi 4500 Kč a 5000 Kč. Pokud zaplatíš 5000 Kč, budeme moct více investovat do údržby a vylepšení vesničky, pokud zaplatíš 4500 Kč, je to taky zcela v pořádku.

Z tvého účastnického poplatku ti zajistíme jídlo, ubytování, kostým, a různé věci potřebné pro programy, kterých se budeš účastnit, například materiál pro řemeslné výrobky nebo píci pro koně.

Alchymistova učně pořádáme bez nároku na honorář, případné přebytky půjdou do fondu údržby vesničky.

Jel/jela bych, ale nejsem si jistý/jistá …
------------------------------------------
Podívej se do sekce často kladených dotazů [odkaz]. A pokud ani tam nenajdeš odpověď na svou otázku, napiš nám [odkaz].
